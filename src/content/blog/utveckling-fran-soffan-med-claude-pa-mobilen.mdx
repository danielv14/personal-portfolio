---
title: Utveckling från soffan med Claude på mobilen
summary: 'Att pusha ändringar till kodbasen från soffan utan att röra kod. Bara prompta.'
date: 2025-12-29T15:00:00
updatedAt: 2026-01-24
category: AI
preamble: 'Ett experiment i att fixa buggar och lägga till features via Claude-appen på telefonen, utan att röra datorn.'
---

Det är måndag eftermiddag. Jag ligger i soffan och scannar av min nya personliga sajt i telefonen, [en sajt som är byggd med hjälp av Claude](/blogg/fran-next-till-astro-pa-30-minuter-med-claude-code), lite sporadiskt, letar efter fel. Något stör mig. En rubrik som känns fel, en marginal som är för tight. Små saker.

Tidigare hade jag antingen ignorerat det eller gjort en mental notering att fixa det "nästa gång jag sitter vid datorn". Den här gången testar jag något nytt: att öppna Claude-appen istället.

## Workflow från soffan

Flödet ser ut ungefär så här:

1. Jag ser något jag vill ändra på sajten
2. Öppnar Claude-appen på telefonen
3. Beskriver vad jag vill ha ändrat
4. Claude skapar en PR med ändringarna
5. Jag kollar preview-branchen på Vercel direkt i telefonen
6. Ser bra ut? Merge till main
7. Vercel deployer automatiskt

Hela processen tar några minuter. Utan att resa mig från soffan.

## Och det funkar

Claude har tillgång till kodbasen via GitHub och verkar snurra upp någon form av miljö i molnet där den faktiskt kodar. Jag berättar vad jag vill, den letar rätt på rätt filer, gör ändringarna, pushar upp en branch och skapar en PR. Vercel bygger automatiskt en preview som jag kan klicka mig in på.

Jag sitter med telefonen i handen, tittar på förändringen live, och om allt ser rätt ut är det bara att mergea. Några knapptryck senare är ändringen i produktion.

Det här är första gången jag testar det här flödet och det känns lite absurt att det funkar. Visst, det är små grejer jag ändrar. Men själva flödet är ändå fascinerande när man jämför med hur det såg ut tidigare. Även för småändringar behövde man resa sig från soffan, starta datorn, öppna editorn, göra ändringarna, committa, pusha och vänta på deploy. Nu räcker det med en app och några meningar.

Faktum är att medan jag skrev det här inlägget upptäckte jag att sorteringen av blogginlägg inte hanterade flera inlägg på samma dag korrekt. Det fixades också från soffan. Jag la även till en helt ny feature, estimerad lästid på blogginlägg, utan att röra datorn eller kod överhuvudtaget. Claude skötte det.
