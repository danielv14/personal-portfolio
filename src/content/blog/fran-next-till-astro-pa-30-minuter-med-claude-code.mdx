---
title: Från Next.js till Astro med Claude Code
summary: 'För fem år sedan tog en migrering tre dagar. Nu tar det några timmar.'
date: 2025-12-29T12:00:00
updatedAt: 2025-12-29
category: AI
---

För snart fem år sedan skrev jag om hur denna sajt [gick från Jekyll till Next.js på tre dagar](/blogg/att-ga-fran-jekyll-till-next-pa-tre-dagar). Nu var det dags igen.

## Varför Astro?

Next.js har blivit rätt komplext med åren. App Router, Server Components, Server Actions... för en enkel blogg kändes det överdrivet.

Astro har bättre inbyggt stöd för markdown-baserade sajter, vilket betyder mindre pillande med egna lösningar och färre dependencies att hålla koll på. För den här typen av projekt kändes det som rätt val.

## Att prompta istället för att koda

Jag använder redan Claude Code en del i jobbet, men för min egen sajt ville jag testa att hålla mig borta från koden helt. Bara prompta och se vad som händer.

En kväll satte jag mig med Claude Code och Opus 4.5. Lät den skanna igenom det gamla projektet, beskrev löst vad jag ville ha, och fick tillbaka en migreringsplan. Ungefär 30 minuter senare hade jag en fungerande sajt med alla blogginlägg på plats.

Dagen efter, under min yngsta sons sovstund efter lunch, promptade jag fram det nya utseendet.

## Hur jag faktiskt jobbade

Jag hade knappt filerna öppna själv. Typ 99% av tiden körde jag bara två Claude Code-instanser i VS Code och lät dem jobba på olika saker parallellt. En agent kunde fixa styling medan en annan migrerade innehåll. Jag satt mest och läste output och gav feedback.

## Enklare design

Passade på att skala ner designen också. Den gamla sajten hade blivit lite väl spretig med tiden.

Bort med listan över tekniker jag gärna använder, som ändå aldrig var uppdaterad. Bort med den kurerade listan över sidoprojekt. Som heltidsarbetande pappa till två små pojkar finns det inte så mycket tid över för att bygga projekt som speglar mig längre. Men det kanske ändras nu när sidoprojekt kan bli ett sätt att både utforska ny teknik och fördjupa sig i AI-assisterad utveckling.

Bort med animationer och React-komponenter. Den nya sajten förlitar sig mer på Tailwind-klasser på HTML-element istället för komponentabstraktioner, i kontrast till den gamla sajten. Allt kodat av Claude Code med min vägledning för att hålla det konsekvent. Kvar blev något enklare där innehållet får ta plats.

## Reflektioner

Det funkar förvånansvärt bra för den här typen av projekt. Välkänd teknologi, tydlig struktur, inga konstigheter. Claude Code skötte det praktiska medan jag mest pekade och sa "nej, inte så, mer åt det hållet".

Just nu känner jag mig bekväm med att låta AI ta hand om koden för mina personliga projekt. På jobbet använder jag Claude Code mer och mer, och låter det utföra både små och stora uppgifter på ett sätt som jag inte gjorde i början av året med AI-assistenter. Det känns som att något håller på att skifta i hur jag jobbar med kod, och hur jag vill jobba med kod. Kanske kommer vi känna oss lika bekväma med att släppa taget om våra kodbaser på jobbet i framtiden också. Vem vet.

## Framåt

Den här bloggen kommer förmodligen bli mer AI-influerad med tiden. Och framtida hobbyprojekt? De kommer definitivt byggas med verktyg som Claude Code. Min roll blir mer att testa, ge feedback och styra riktningen. Mindre att skriva kod rad för rad.

## Meta

Den här artikeln är för övrigt också skriven med hjälp av AI. Claude agerade skrivarkompis, jag promptade fram ett utkast och finslipade därifrån. Kändes passande.
