---
title: "Hackday med AI: Från 'hinner jag klart?' till 'räcker tokens?'"
summary: 'Något hände på vår senaste hackday. Hela teamet gick all-in på vibe-coding.'
date: 2025-12-29T17:00:00
category: AI
---

På jobbet kör vi två hackdays per år. En inför sommaren, en inför julen. Det är en dag där vi får bygga vad vi vill, testa nya tekniker, eller fixa den där grejen som aldrig får prioritet i sprintplaneringen.

Tidigare har tankarna inför en hackday sett ungefär likadana ut. Man har en idé, kanske lite väl ambitiös, och frågar sig: *Hinner jag verkligen koda klart det här på en dag? Hinner jag researcha dokumentationen tillräckligt? Blir det bara ett halvfärdigt proof of concept?*

Men något hände på vår senaste hackday, den innan sommarsemestern. Något hade skiftat.

## Hela teamet gick all-in

I princip alla utvecklare i vårt team hade samma approach: vibe-coding med AI. Inte som ett experiment eller en gimmick, utan som det primära sättet att få saker gjorda. Det var första gången jag såg det hända i den skalan.

Och det funkade. Projekt efter projekt rullade fram under dagen.

## Mitt projekt: Ett CLI i React

Jag tog mig an ett verktyg vi använder dagligen - ett CLI för att snurra igång vår lokala utvecklingsmiljö. Docker-containers för frontend, backend, och alla tjänster i vårt monorepo. Det gamla CLI:et hade tjänat oss väl, men det hade samlat på sig en del legacy. Gamla beroenden, föråldrad TypeScript-konfiguration, och kod jag ärligt talat inte hade så bra koll på.

När jag frågade Claude om inspiration inför hackdayen fick jag ett tips: [Ink](https://github.com/vadimdemedes/ink). Ett bibliotek för att bygga CLI-gränssnitt med React. Rendera komponenter direkt i terminalen. Det lät kul.

Men att skriva om ett helt CLI på en dag? Med en kodbas jag inte hade full koll på? Det lät inte realistiskt.

## Förberedelserna gjorde skillnaden

Istället för att hoppa in huvudstupa bad jag Claude skapa en utförlig migreringsguide några dagar innan hackdayen. Inte vag eller övergripande, utan konkret och fasindelad.

Planen innehöll:
- Tydliga faser med specifika mål
- En markerad brytpunkt för MVP
- Vilka features som *måste* fungera för att det skulle vara värt att mergea
- Vilka features som var nice-to-have

Jag committade planen till en branch och lät den vänta.

## Hackday: Exekvering fas för fas

När hackdayen började checkade jag ut branchen med migreringsplanen och bad Claude jobba utifrån den. Fas efter fas. Metodiskt.

Det var inte kaotiskt. Det var inte stressigt. Claude arbetade igenom varje steg medan jag följde med, ställde frågor, och gjorde mindre justeringar längs vägen. Ibland bad jag Claude ta ett steg tillbaka och titta på den kod som redan skrivits, leta efter områden att refaktorera eller förenkla.

I slutet av dagen hade vi vibe-kodat ihop ungefär 6 000 rader kod. Ett helt nytt CLI byggt med Ink, modernare arkitektur, och till och med några nya features som inte fanns i originalet.

## Transparens i PR:en

När jag skapade pull requesten var jag tydlig. Jag hade inte skrivit en enda rad kod själv. Inte en. Men jag hade guidat Claude att skriva kod på ett sätt som jag *ändå* hade skrivit den. Samma patterns, samma struktur, samma val.

Det kändes viktigt att vara öppen med det.

## Det nya normalläget

En tanke slog mig under dagen. Det här är nog så våra hackdays kommer se ut framöver.

Frågan är inte längre *"Hinner jag koda klart det här själv?"*

Frågan är *"Tänker jag tillräckligt stort? Och räcker mina tokens?"*

(Mina tokens tog slut på eftermiddagen. Så det är tydligen den nya flaskhalsen.)

## Spelar det någon roll?

I slutändan hade jag inte nödvändigtvis bättre koll på koden i v2 av vårt CLI jämfört med v1. Jag hade trots allt inte skrivit den själv.

Men spelar det så stor roll längre? I det AI-landskap vi nu lever i?

Jag vet inte. Men det är en fråga jag funderar mer och mer på.
